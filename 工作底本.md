毛詩草蟲經

佚

按。是書。徐堅初學記嘗引之。其詮猱曰。猱獮猴也。楚人謂之沐猴。老者爲獑猢。獑猢駿捷也。其鳴噭噭而悲。其詮鳯曰。雄曰鳯。雌曰凰。其雛爲鸑鷲。或曰鳯皇一名鸑鷲。一名鶠。

韓詩圖

十四卷

佚

右見張彦遠名畫記

孔氏頴達等毛詩正義

唐志四十卷

存

頴達序曰。夫詩者論功頌德之歌。止僻防邪之訓。雖無爲而自發。乃有益於生靈。六情静於中。百物盪於外。情緣物動。物感情遷。若政遇醇和。則歡娱被於朝野。時當（慘）〔𢡖〕黷。亦怨刺形於咏歌。作之者所以愓懷舒憤。聞之者足以塞違從正。發諸情性。諧於律吕。故曰。感天地動鬼神。莫近於詩。此乃詩之爲用。其利大矣。若夫哀樂之起㝠於自然。喜怒之端非由人事。故燕雀表啁噍之感。鸞鳯有歌舞之容。然則詩理之先同夫開闢。詩迹所用隨運而移。上皇道質故諷諭之情寡。中古政繁亦謳歌之理切。唐虞乃見其初。羲軒莫測其始。於後時經五代篇有三千。成康没而頌聲寢。陳靈興而變風息。先君宣父釐正遺文。緝其精華。褫其煩重。上從周始下（旣）〔暨〕魯僖。四百年間六詩偹矣。卜商闡其業雅頌與金石同和。秦正燎其書簡牘與烟塵共盡。漢氏之初詩分爲四。申公騰芳於鄢郢。毛氏光價於河間。貫長（卿）〔𡖖〕傳之於前。鄭康成箋之於後。晋宋二蕭之世。其道大行。齊魏兩河之間。（兹）〔茲〕風不墜。其近代爲義疏者。有全緩何（胤）〔𠃴〕舒瑗劉軌思劉醜劉焯劉炫等。然焯炫並聰頴特達。文而又儒。擢秀榦於一時。騁絶轡於千里。固諸儒之所揖讓。日下之無雙。於其所作疏内。特爲殊絶。今奉勑删定。故據以爲本。然焯炫等負恃才氣。輕鄙先達。同其所異。異其所同。或應略而反詳。或宜詳而更略。凖其繩墨。差忒未免。勘（基）〔其〕會同。時有顚躓。今則削其所煩。增其所簡。惟意存於曲直。非有心於愛憎。謹與朝散大夫行太學慱士臣王德韶。徵事郎守四門慱士（虑）〔臣〕齊威等對共（対）〔討〕論。辨詳得失。至十六年又奉勑與前修疏人。及給事郎守太學助教雲騎尉臣趙乾叶。登仕郎守四門助教雲騎尉臣賈普曜等對勑。使趙弘智覆更詳正。凡爲四十卷。庻以對揚聖範。垂訓幼蒙。故序其所見載之於卷首云爾。

唐藝文志。孔頴達王德韶齊威等撰。趙乾叶四門助教賈普曜趙弘智等覆正。

崇文總目。唐國子祭酒孔頴達撰太尉長孫無忌同諸儒刊定。國初端拱初國子司業孔淮等奉詔是正。詩學之家此最爲詳。

晁公武曰。頴達據劉炫劉焯疏爲本。（剛）〔刪〕其所煩而增其所簡。云自晋室東遷學有南北之異。南學簡約得其英華。（比）〔北〕學深愽窮其枝葉。至頴達始著義疏混南北之異。雖未必盡得聖人之意。而刑名度數亦已詳矣。自兹以後。大而郊社宗廟。細而冠昏喪祭。其儀法莫不本此。元豐以來廢而不行。甚無謂也。

按。鄭詩叔于田二篇。其第二篇小序特加太字以别之。故孔氏正義云。此言叔于田。下言太叔于田。今西安唐刻石經第二篇。首章猶冠以太字。自去序言詩。舍正義弗習。而經文失其舊。學者不復措意矣。

陸氏德明毛詩釋文

一卷

存

許氏叔牙毛詩纂義

新唐志十卷

佚

舊唐書。許叔牙潤州句容人。少精於毛詩禮記。貞觀初累授晋王文學兼侍讀。尋遷太常愽士。升春官。加朝散大夫。遷太子洗馬兼崇賢舘學士。仍兼侍讀。嘗撰毛詩纂義十卷以進皇太子。賜帛二百叚。兼令寫本付司經局。御史大夫高智同嘗謂人曰。凡欲言詩者必須先讀此書。

南畿志。叔牙字延基。
